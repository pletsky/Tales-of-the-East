Подарунок

Один працелюбний селянин старанно працював в саду. І от якось на грядці він знайшов такого величезного гарбуза, якого ще зроду не бачив. Селянин здивувався, зрадів і, подумавши, вирішив, що такого великого гарбуза не соромно піднести самому негусові.
І він вирушив до негуса зі своїм подарунком.
Негусові подарунок сподобався і на знак вдячності він наказав, щоб селянинові дали одного з його коней. Селянин зрадів, прийняв подарунок, подякував негусові та пішов.
Звістка про це облетіла все місто. І от один багатій подумав: "Якщо негус за гарбуза нагородив селянина так щедро, то що ж він дасть, якщо подарувати йому гарного коня?"
Вибравши зі своїх коней найкращого, він привів його негусові в подарунок.
А негус зрозумів хитрість багатія. Він прийняв його коня й подякував. Тоді він покликав слугу і сказав:
 - Ось чоловік, що подарував мені чудового коня. За цього коня я дам йому гарбуза, якого приніс мені селянин. 